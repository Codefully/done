---
layout: post
title:  "PHRASAL VERBS: ΔΕΝ ΕΙΝΑΙ ΔΥΣΚΟΛΑ"
date:   2015-09-16 09:30:00
categories: phrasal-verbs
image: "london-1.jpg"
---

Πώς γίνεται το give να σημαίνει δίνω, ενώ το give up να σημαίνει παρατάω ή κόβω (π.χ συνήθεια); Πώς μπορεί να εξηγηθεί το ότι το come μόνο του σημαίνει έρχομαι, ενώ το come up with (an idea) σημαίνει βρίσκω (π.χ μια ιδέα); Το εύκολο συμπέρασμα είναι ότι «η αγγλική γλώσσα είναι περίεργη και δεν έχει λογική», «τα λένε για να μας παιδεύουν», «τι κρίμα που για μία ψήφο δεν έγινε η Ελληνική η επίσημη γλώσσα» (τίνος άραγε;) και άλλα τέτοια. Συχνότατα δυστυχώς οι δάσκαλοι με τον τρόπο τους κάθε άλλο παρά βοηθούν όταν δίνουν οδηγίες του τύπου «τι να κάνουμε, έτσι τα λένε», «πρέπει να τα μάθεις απ’ έξω όπως έκανα κι εγώ παλιά», «κουράγιο, θα τα μάθεις με τον καιρό» κ.λ.π. Οι προσπάθειες αντιμετώπισης του προβλήματος περιορίζονται λοιπόν στον παπαγαλισμό, σε κατάρες και χαρακτηρισμούς, ενώ, κατά τη γνώμη του γράφοντος, θα έπρεπε να επικεντρώνονται στην έρευνα. Εάν ο μελετητής της Αγγλικής σταματήσει να ασχολείται αποκλειστικά με το τι σημαίνει αυτό και επικεντρώσει τη σκέψη του στο γιατί σημαίνει αυτό, δεν μπορεί παρά να εκπλαγεί ευχάριστα. Ε ναι, λοιπόν, τα phrasal verbs έχουν λογική, αρκεί να ενδιαφέρεται κανείς να τη βρει.

![Phrasal Verbs](/images/blog/phrasal-verbs-2.png)

Ας δούμε δύο παραδείγματα: Ενώ turn σημαίνει στρίβω, turn down σημαίνει απορρίπτω (π.χ. μια προσφορά). Πριν καταφύγουμε στους γνωστούς απαξιωτικούς χαρακτηρισμούς για τους αγγλόφωνους συνανθρώπους μας, ας μεταφερθούμε νοερά στο Κολοσσαίο, πολλά χρόνια πριν. Όταν ο αυτοκράτορας, λαμβάνοντας υπόψη τη θέληση του φιλοθεάμονος όχλου, έπρεπε να αποφασίσει αν άξιζε ή όχι να χαρίσει τη ζωή στον αιμόφυρτο μονομάχο, προέτεινε το χέρι του. Eάν ο αντίχειράς του στρεφόταν προς τα πάνω (χαρακτηριστική επιδοκιμαστική χειρονομία και στις μέρες μας), ο μονομάχος έφευγε ζωντανός. Εάν όμως ο αυτοκρατορικός αντίχειρας στρεφόταν (turn) προς τα κάτω (down), ο λαβωμένος μονομάχος άφηνε την τελευταία του πνοή στην αρένα, καθώς ο αντίπαλός του τον εκτελούσε αμέσως. Αυτό θα πει «βιώνω την απόρριψη»…

Phrasal verbs όπως το come up with (eg an idea) θεωρούνται ακόμη πιο μπελαλίδικα, μιας και έχουν όχι μία, αλλά δύο προθέσεις δίπλα τους - κάτι που χωρίς πολλή σκέψη για τους περισσότερους σημαίνει διπλάσια δυσκολία. Come up with an idea σημαίνει βρίσκω/μου έρχεται μια ιδέα (υπονοείται ότι η ιδέα αυτή κατέβηκε μετά από σχετική προσπάθεια). Για να καταλάβουμε πώς προέκυψε αυτό το phrasal verb, ας φανταστούμε ότι ο Θανάσης είναι δύτης και ότι του έχουν αναθέσει να βουτήξει στο τάδε ναυάγιο για να βρει ένα πολύτιμο κόσμημα που είναι σχεδόν σίγουρα μέσα σε ένα σεντούκι το οποίο είχε βουλιάξει μαζί με το πλοίο. Αφού ο Θανάσης φτάσει στο ναυάγιο και βρει το σεντούκι, το καθαρίζει από τα φύκια, σπάει τη σκουριασμένη αλυσίδα, παίρνει το πολύτιμο κόσμημα και μετά έρχεται (come) πάνω (up) με (with) αυτό στο χέρι. Κάπως έτσι βουτάμε μέσα στο βυθό του μυαλού μας για να βρούμε ιδέες ή λύσεις. Αν είμαστε τυχεροί, τις βρίσκουμε και τις φέρνουμε μαζί μας στην επιφάνεια.

Θα μπορούσαμε να αναφέρουμε αμέτρητα άλλα παραδείγματα τέτοιων ρημάτων με αντίστοιχες εξηγήσεις. Το ζητούμενο όμως δεν είναι «να μας τα πει κάποιος», αλλά να προσπαθήσουμε εμείς να γίνουμε πιο ενεργοί μαθητικά και μαθησιακά. Αντί λοιπόν να αφιερώνουμε χρόνο στο παπαγάλισμα, ας προσπαθήσουμε να σκεφτούμε πιθανές εξηγήσεις για τα διάφορα φαινόμενα. Ειδικά στα phrasal verbs, τα κλειδιά είναι τα μεταφορικά νοήματα, η ετυμολογία και οι εκπληκτικές “υπόγειες” σχέσεις μεταξύ των γλωσσών. Θα ήταν μεγάλη μας χαρά να μας υποβάλετε σχετικά ερωτήματα ή -ακόμα καλύτερα- τις δικές σας ιδέες και ερμηνείες, ώστε ο πολύτιμος χρόνος μας να αξιοποιείται δημιουργικά και το νέο λεξιλόγιο να βρίσκει μια για πάντα το χώρο του μέσα στο μυαλό μας.
